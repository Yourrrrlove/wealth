 「挨星之術既精且明，而應驗如神，但不可輕為人卜葬，為不當與而與之以地，是妄洩天機，轉折損自身之福祿，故先賢有十不葬之誡，不可不三致意焉。

        一:素不孝悌者不葬，凡不孝不悌者，其人必天良已泯，既不於生前奉甘旨，復不於生時表友于徒，於已死之骸骨覓地安葬，其將以若是者，非謂欲得佳城以安親，實欲藉吉壤以佑本身之發達，則其心已悖逆天理，斷不可與言地理矣。

        二:積世怙惡者不葬，怙惡不悛之人，固已喪盡陰德，況復累世積惡之家，其不自隕滅者，既邀倖矣，尚敢不顧天譴，而予之以地耶。

        三:身為不善者不葬，世有陰險反覆，忘恩負義，巧取豪奪，誆騙奸淫，無惡不作，一善莫為之人，此即禽獸其行，蛇蝎其心，倘予之以地，則何以彰天罰而昭世，戒也哉。

        四:心術不測者不葬，其有口蜜腹劍，佛口蛇心，外飾偽善之貌，內懷險毒之腸，陰施陷害，架殃飛禍，心地已自虧損，吉地焉可指予。

        五:為非作歹者不葬，不畏法而偏違法，不講理而偏蔑理，棄信背義，不仁失德，如此為非作歹，悖禮逆情者，焉可使得善地，以損吾德耶。

        六:古墳舊墓者不葬，見他人之古墳舊墓，見其子孫之富貴興盛也，欲於墓傍隙地，附插其己墓於側，既妨磚於舊壙，更破壞其原塋，如此損人利己之心，實有害於天理，殊不可予之以同意。

        七:私用公山者不葬，公山者公有之山地也，爾以為斯吉地慾葬吾親人，亦曰斯公地吾亦有份，吾亦可葬吾親，不獨引起爭奪，且將觸發事端，雖土面生植草木，安知地下無枯骨朽骸，庸師術士，切勿奢言佳吉，致啟訟累。

        八:來歷不明者不葬，遇有酷信風水之家，欲知其祖宗之德澤若何，其本人之品格若何，如果不明其行善行惡，自以婉辭其邀請為宜。

        九:信任不專者不葬，挨星法相地，其所棄取與諸法不同，即立向消水亦大相懸殊，苟其人朝信此而暮信彼，昨聘甲而今聘乙，其游移不定，猶疑莫決，信任不專，辭之而已。

        十:接待無禮者不葬，今人求師葬親，每便道相邀，或邂逅相約，或片語投機，即乞指地，凡斯皆抱其生人發達之念，更非為其卜吉安葬之孝，且無尊師重道之心，不知孝子葬親，孰為輕重，雖千金致贈，亦不屑予以地也。

        地理之學，繼有人定勝天之驗，然而欲葬其親，以卜吉壞者，不思積德行仁，而惟佳城之是求者，見其徒事心勞耳，果若此無德不仁者，而可以得吉地獲佳兆，則青囊一書，反為作惡者成符護，有是理哉！此十不葬者，先賢之所以垂炯戒，而復寓賞善罰惡之旨於其間，世之操此術者，其慎旃哉。----吳師青」